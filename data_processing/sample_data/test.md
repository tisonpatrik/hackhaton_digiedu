**Tazatel Pavel:** Kdyby to bylo nekomfortní, tak řekněte a přerušíme to, vyvětráme a budeme pokračovat. Je nám jasné, že dneska je teplo. Hlavně když je otevřeno, tak nahrávka nejde rozluštit. Tak, a teď se nahráváme.

Ty otázky jsou velmi podobné tomu, co jsme si položili před chvílí. Víme, že už máte za sebou spoustu jiného povídání, tak jsme se domlouvali, abychom se neptali na to samé pořád dokola. Kdyby vám přišlo, že otázka už zazněla, ať už ráno, nebo v průběhu dnešního dne, nebo na minulém setkání, tak klidně řekněte: „O tom už jsme mluvili.“

Díky tomu, že se s některými vidíme už potřetí, vrhnul bych se rovnou do těch jádrových otázek a přeskočil bych rozehřívací část. Jste určitě rozpovídaní od rána, takže to myslím nebude problém. Začnu rovnou jednou z těch těžších.

Ještě řeknu celkové okruhy. Prvním je ohlédnutí za programem z perspektivy posledního roku i všech tří let. Podíváme se na to z pohledu vás jako osobností a pedagogů, z pohledu třídy, kolegů, sboru, školy i případně regionu. Dále nás bude zajímat reflexe kurzu s ohledem na jeho přenášení do dalších regionů – co byste doporučili změnit nebo co je potřeba, aby tam zaznělo. Poslední kapitolou bude budoucnost, pohled dopředu. To jsou tedy okruhy, které nás čekají.

Začnu ohlédnutím za letošním rokem. Jak hodnotíte letošní zkušenost s mentoringem, kdo jej měl k dispozici? A jak se díváte na možnost volby individuálního programu, kdy jste si mohli vybrat z nabídky? Jak to vidíte, jak se vám to zdálo?

**Tazatel Lucka:** Já bych to možná rozšířila. Nejen zkušenost s mentoringem, ale obecně, když jste si vybírali individuální program sami pro sebe – jaký to pro vás mělo přínos? Pro vás osobně, nebo jak se to propsalo ve škole, v práci s vaším týmem, sborem nebo s dětmi? Letošní rok byl jiný než ty předchozí, takže můžete okomentovat i důvod vaší volby, proč jste si vybrali, co jste si vybrali, a co to pro vás znamenalo.

**Tazatel Pavel:** A poslední věc, poprosím, aby kvůli přepisu mluvil vždy jen jeden člověk.

**Respondent 1:** Tak já začnu. Měli jsme si každý vybrat nějaké zaměření a já jsem si vybrala, že budu dělat „očko“ na druhém běhu lídrovského kurzu, který šel po nás. Absolvovala jsem asi první dvě nebo tři setkání. Bylo to pro mě hodně přínosné, protože probírali v podstatě totéž, ale bylo to trošku jiné. Byli tam jiní lidé a já jsem měla velký prostor si promýšlet ty věci ještě jednou. Už jsem to neslyšela poprvé, takže jsem si mohla dovolit jít víc do hloubky, víc o tom přemýšlet, dohledávat si věci. Seděla jsem v koutku a hledala si k tomu další zdroje. Případně, když lektorky potřebovaly něco odpozorovat, měla jsem pro ně nějakou zakázku a mohla jsem jim tak posloužit.

Bylo to dobré, akorát toho bylo hrozně moc. Musela jsem skloubit setkání jak svého běhu, tak toho druhého, a najednou jich bylo výrazně víc. K tomu všemu jsem jako třídní řešila svoji třídu a zjistila jsem, že bych potřebovala chodit ještě na jiný kurz nabízený Eduzměnou, a to na metodickou podporu ke grantu „Řešíme společnou výzvu“. Najednou to bylo tak, že bych mohla být každý týden někde jinde. Byla jsem proto moc ráda, že šlo to „očko“ vyměnit za metodickou podporu. Domluvila jsem se a jsem ráda, že to šlo velmi pružně nahradit.

Takže jsem chodila na metodickou podporu. Byť mi to „očko“ přišlo zajímavé, obohacující a inspirativní, bralo mi strašně moc času a najednou už to nebyla taková priorita. Ten kurz metodické podpory měl konkrétní úkol, a to komunikaci se svojí třídou a interakci s ní. V tom už to bylo velmi cílené, nebylo to tak široce zaměřené. Myslím si, že mi to pomohlo provést komunikaci s mojí třídou, která se teprve sžívala. Neříkám, že to třídu proměnilo a že to má viditelné výsledky, o kterých si povídá celá škola. To rozhodně ne. Ale určitě mě to v té spolupráci s třídou podpořilo.

**Tazatel Pavel:** Moc děkuji.

**Respondent 2:** Já jsem si vybrala cestu mentoringu, takže jsme ještě s dalšími třemi kolegy absolvovali roční mentorský kurz, který jsme dokončili. Vybrala jsem si ho z toho důvodu, že jsem se domnívala, a pořád si to myslím, že mám schopnost naslouchání, kterou jsem si chtěla ještě rozšířit a nějakým způsobem využít. Bylo to pro mě přínosné, zajímavé setkávání s další skupinou učitelů, velmi podnětné.

Pokud jde o užitek, tak v tuhle chvíli mentoring využívám pro svoji začínající kolegyni na mé škole. Do budoucna jsme domluvení s vedením, že začínající učitelé, kteří k nám přijdou, by mohli využít mentoring ode mě, pokud budou mít zájem. A dnes se tady na schůzce domluvilo, že by mentoring z našich zdrojů mohl být dostupný i v regionu Kutná Hora, jak jste asi slyšeli.

**Respondent 3:** Já jsem se od jara až doteď účastnila kurzu třídního managementu v Praze v Kunraticích, také díky Eduzměně. Odnesla jsem si z toho pro sebe to, abych nebyla tak chaotická a měla větší systém a uspořádanost pravidel a rutin ve třídě. Obohatilo mě to i o to, dát dětem nejdřív možnost si cokoliv promyslet a zkonzultovat, a pak se teprve ptát, aby měly větší šanci být úspěšné ve svých odpovědích. Naučilo mě to i lépe udržet klid a ztišovat třídu, když je hlučná a potřebuji ji zklidnit.

Současně jsem byla ráda, že se mnou šla ještě jedna kolegyně ze školy. Máme v plánu to, co jsme načerpaly, předat dalším kolegyním ve škole, aby se aspoň rámcově dozvěděly, o čem to je, a případně je nalákaly, aby se vzdělávaly dál.

**Respondent 4:** Já jsem si vybrala průvodcovský kurz. Očekávala jsem, že si zpevním dovednosti ve vedení rozhovorů a psychickou odolnost. Musím říct, že teď jsem ve fázi „vím, že nic nevím“, což nechci devalvovat, ale ten kurz je pro mě spíš otevřením další cesty. Vím, že průvodkyně zatím být nemůžu a ani nechci, ale inspirace od lidí, kteří tam se mnou jsou, a frustrace z cvičných rozhovorů a výcvikového formátu, kde si člověk sáhne na své limity, mě posunuly. Vím, že potřebuji ještě posílit své dovednosti.

Moje přemýšlení teď směřuje k tomu, že si potřebuji dodělat mentorský výcvik, na který už jsem přihlášená. To, co jsem od kurzu čekala, mi to asi úplně nedalo, ale moje cesta se zase otevřela dál. Je to pro mě další příležitost, kam směřovat. Mluvila jsem o inspiraci od účastníků, ale ohromná inspirace je i od lektorů. Teď se mi otevírají dveře nejen v mentoringu, ale chci pokračovat i v programu Leader Leaderů, který navazuje na Ředitele naživo. Budou tam podobní účastníci i lektoři, což mě nabíjí do další práce. Jde mi o navázání vazeb, ale hlavně o práci na sobě a svém růstu. Průvodcovský kurz mi otevřel další cestu, jak na sobě pracovat.

**Tazatel Pavel:** Děkuji. Nechám chvilku prostor, nemusíte mluvit všichni.

**Respondent 5:** Já jsem letos využila mentorskou podporu, ale ne tak, že bych se posilovala jako mentor, ale byla jsem v roli menteeho. Za tuhle možnost jsem neskutečně ráda. V tak intenzivním a rychlém vzdělávání, kterým jsem v posledních letech procházela, jsem dospěla do fáze, kdy jsem potřebovala sama sebe nějak opečovat a být chviličku v bezpečí. Jsem neskutečně ráda, že se svojí mentorkou si od začátku všechno sedlo. Mohla jsem tam v naprostém bezpečí otevřít témata, kde byla moje největší nejistota a obavy, a pod jejím vedením na nich zapracovat a posílit se. Jsem ráda, že jsem to mohla absolvovat, protože v tu chvíli bych nemohla předávat nic dál a tohle pro mě bylo to nejdůležitější.

**Respondent 6:** Já jsem si vybrala podporu začínajících učitelů, kde jsem měla možnost pod vedením zkušených lektorů spolulektorovat dva cykly. Třetí cyklus jsem sama otevřela, což byla nová zkušenost. Využila jsem i možnosti udělat si mentorskou zkoušku a vím, že chci jako mentor pokračovat a nabízet své služby. Potom jsme měli mentora na učící se skupinu, což si myslím, že za ten rok přineslo proměnu a zpevnění i v nás, jako spoluautorech té skupiny. Před třemi lety bych si vůbec nedovedla představit, že až tady budeme sedět, že všechno, co se stalo, je možné.

**Tazatel Pavel:** Můžu se zeptat k tomu metodickému centru pro začínající učitele? Říkala jsi, že jsi spolulektorovala. Přineslo ti to něco užitečného do tvé praxe? A vnímáš z reflexí přínos pro ty začínající učitele?

**Respondent 6:** Vnímám. Jedna z účastnic mi říkala, že díky tomu, že je součástí programu a je v tandemu s uvádějícím učitelem, přenáší tam témata, která slyšela v našem společném přemýšlení. Takže ano. A pro mě to mělo také prorůstový rozměr. Začala jsem spolupracovat s Jobem, jsem v obsahovém týmu pro formativní hodnocení a příští rok bych měla začít lektorovat. Takže rozhodně tam byla podpora a rozhodnutí do toho jít.

**Tazatel Pavel:** Děkuji. Navážu další otázkou, která se k tomu hodí. Už to tu párkrát zaznělo, ale podívejme se na celé ty tři roky. Když se za nimi ohlédnete, kde vidíte změny, posuny? Co se změnilo ve vašich přístupech, postojích nebo očekáváních od začátku programu až doteď?

**Respondent 2:** Já jsem na začátku třetího roku najednou vnímala obrovskou změnu. Takové zvnitřnění toho, co se dva roky dělo. Už to nebyl jen součet přístupů, metod a informací, ale najednou to sedlo, někam to vyrostlo a přetvořilo se to v jinou kulturu. Začala jsem vidět, kam bych chtěla, aby to v mé třídě a ve školství vedlo dál. Nabalil se na to třídní management, mentoring, učící se skupina. Bylo hezké, jak se vše vracelo ke stejným principům, které byly jednak sdělované, ale také žité lektory, což zmnohonásobovalo účinky. Kdyby to skončilo po dvou letech, bylo by to u mě tak na padesát procent. Třetí rok tomu dal úplně jinou perspektivu.

**Tazatel Pavel:** Čím to bylo?

**Respondent 2:** Mám pocit, že si to lidově řečeno sedlo. Hodně na tom zapracoval třídní management, který mi ukázal princip, jak to do třídy zavádět – algoritmus kroků a předpoklad, kam se to může vyvíjet. A když se to, co bylo predikováno, za týden, za měsíc, za půl roku skutečně dělo, přinášelo to obrovské benefity. A samozřejmě to souviselo i s mentorstvím, které vidím jako svoji cestu. Nevím, kam mě dovede, ale oslovilo mě.

**Respondent 4:** Myslím, že zlomový bod ve třetím roce byl v tom, že jsme byli za něco zodpovědní. Dva roky nás někdo školil, ale najednou jsme dostali možnost věci dělat. Byla tam podpora, člověk na to nebyl sám, ale už nesl zodpovědnost za to, co řekne a udělá. A hlavně přišlo hodně sdílení mezi námi, kde jsme se v našich školách pohnuli. To nakopávalo i mě, která jsem byla ze začátku pomalejší. Když jsem viděla, že se to všude rozjelo, dokoplo to i mě.

**Respondent 5:** Já na to navážu, protože sílu a podporu skupiny cítím také. U mě konkrétně došlo k proměně v pohledu na lídrovství. Když nás před třemi lety Zdeněk oslovoval, říkal jsem si, že se jako lídr vůbec necítím, a bral jsem to tak, že se sem chodíme vzdělávat. A teď v září, když jsme se tu sešli a všichni říkali: „My rozjíždíme skupinu, my děláme začínající učitele, my děláme tohle,“ seděl jsem tu a v duchu si říkal: „Já chci jít s vámi, já jsem taky lídr.“ Pro mě to byla velká změna v myšlení, ochota vzít na sebe tu zodpovědnost, to lídrovství. A za to vděčím skupině.

**Respondent 6:** Já jsem absolvovala kurz pro průvodce škol. Nejsem si jistá, jestli je to něco, čím bych se chtěla zabývat, neumím si to moc představit. Ale odnesla jsem si poznámku, která s tím souvisí: je potřeba nehodnotit, nic si nemyslet, ale spíš se ptát, doptávat se, mapovat. Ať už v roli průvodce nebo mentora, má to sloužit tomu druhému člověku, ne mně. To je pro mě užitečné i ve škole. Když si to uvědomím, snažím se ptát tak, aby to sloužilo tomu druhému. Je to jiný pohled na věc.

Z lídrovského kurzu mě zasáhl obraz, který asi před rokem použil Zdeněk, původně od Hanky Košťálové: lídr nemá volat na ostatní „pojďte sem nahoru, je to tu bezvadné“, ale má opakovaně scházet dolů a vést lidi, jít s nimi, provázet je po cestě. To je obraz, který mám od té doby na paměti a snažím se na něj myslet. Neříkám, že tak vždy jednám, ale snažím se nervat všechny k sobě, ale spíš zjišťovat, kde ten člověk je.

A ta skupina je opravdu silná. Tři společné roky… na posledním setkání jsme zjistili, že se chceme potkávat dál. Chyběli byste mi. Bylo by dobré v tom pokračovat. Je to potenciál, který by byla škoda nevyužít.

**Tazatel Pavel:** Už tu párkrát zazněl pohled na ty tři roky jako na nějakou cestu. Mohli byste ji zkusit popsat? Vidíte tam jasné úseky, odbočky, spirály? Jak byste tu tříletou zkušenost popsali někomu, koho to třeba čeká?

**Respondent 7:** Mně se měnilo přemýšlení od sebe ke skupině a pak do regionu. Začínali jsme posilováním pedagogických dovedností, dívali jsme se na dobré učení, jak se děti učí. To byl metodický kurz. Potom v mentoringu jsme nacvičovali rozhovory. Zlom pro mě byl, když jsem se měla nahrát, jak vedu reálný rozhovor. To bylo wow. Důležitá byla i příprava na návštěvy v hodinách – to „před, při a po“. To jsme převzali i do naší školy. Uvědomění, že to není jen „pojď se kouknout“, ale že to vyžaduje přípravu a zrcadlení, mě posílilo v mé pozici ve škole.

V závěrečném roce jsme to začali přenášet do regionu. A s tím se mi měnilo myšlení. Nejdřív jsem chtěla být nejlepší ředitelka s nejlepší školou. Pak jsem si říkala, co s tím? Chtělo by to, abychom měli všichni dobré školy, abychom mohli spolupracovat. A teď si říkám, co teď? Máme dobré školy, přemýšlíme podobně. Není čas to pustit dál, napříč regionem, a možná i jinam? Jaká je teď moje cesta a úloha v tomhle procesu?

**Respondent 6:** Navážu na ten regionální rozměr. Pro mě je důležité, že to zasáhne celý region. Tím, jak jsme tady z různých škol, je skvělé, že se to může šířit. Kdyby se podařilo nabalit další lidi z dalších škol nebo i z těch našich stávajících, bylo by to super. Užitečné je i společné vzdělávání zástupců různých škol. Je to spolupráce, mluvení o stejných věcech, podobné přemýšlení. Pomáhá mi to přemýšlet, jak to mám u sebe ve škole, a pomáhá to i ostatním vyznat se v tom, co se u nich děje.

A inspirativní návštěvy. Umíme je zorganizovat, a hlavně je umíme udělat bezpečně. Je potřeba to opečovat, aby to nebyla jen pachuť, že někdo přijde a řekne: „Tohle se mi nelíbí, tohle je pěkné.“ Musí to mít smysl, aby se všichni účastníci něco naučili, aby to nebylo jen hodnocení. A k tomu je potřeba načerpat dovednosti. Klíčem k úspěšnému fungování ve vzdělávání je podle mě popisný jazyk. Zjistila jsem, že se hodně vyplácí i v osobním životě.

**Respondent 1:** K popisnému jazyku ještě přidám doptávání. Zjistila jsem, že když probíhá reflexe, třeba po inspirativní návštěvě, snažím se hodně ptát a neuspokojit se s jednoslovnou nebo obecnou odpovědí. Snažím se z lidí vytáhnout víc, co přesně viděli, a nutit je k popisnému jazyku.

**Respondent 4:** Myslím, že to bylo unikátní. Kombinace věcí, které jsme zažili, byla jako postavená na míru. Krásně to na sebe nasedalo. Teď jsme se bavili o tomto, teď jdeme o stupínek výš. Pojďme se věnovat stylu komunikace, rozhovoru v modelu GROW. Pojďme rozebírat reálné situace. Pojďme se ujistit, že jsme toho schopní. Máme zásobu, jak spolu mluvit, jak to udělat bezpečně. A teď vás pouštíme do terénu, dělejte to. Byla to kombinace věcí, které lídrovství zajišťují.

**Respondent 2:** Měli jsme luxus v tom, že se program tvořil za běhu, na základě našich potřeb. Nepřišli jsme do hotového programu, kde je vše dané. Často jsme na začátku nevěděli, co bude další rok, ale vyvinulo se to. A pak to bylo velmi přínosné, protože to bylo přesné a nasedalo to na naše potřeby.

**Respondent 8:** A klíčová byla dlouhodobost. Díky ní se z cizích lidí stali lidé, na kterých mi záleží. Jestli byla nějaká rivalita mezi Průmkou a Gymplem, tak já ji nepociťuji. Jak říkaly holky, už nemáme potřebu, aby naše škola byla nejlepší, ale je pro nás důležitá kooperace. To vidím jako velký přínos. Víme o sobě napříč různými stupni. Dřív bych považovala za nevhodné jít na školení s učitelkou z mateřinky, co máme společného? A tento kurz mě přesvědčil, jak je to nesmírně obohacující a že člověk uvažuje o své práci v kontextu celého školství. To je cenné.

**Tazatel Pavel:** Když vás poslouchám, vzpomínám si na minulý rok, kdy to nevyznělo tak jednoznačně. Někteří to po druhém roce vnímali jako matoucí, že měli v něčem jasno a najednou neměli, že jim něco v hodinách nefunguje. Pro někoho bylo těžké slyšet, jak se to ostatním daří, a jemu zrovna ne. Jak to vnímáte teď, o rok později? Sedlo si to, jak jste říkali? Někdo popisoval první rok jako odstředivý a neuspořádaný, druhý jako usazování se spoustou obav a pocitem, že ve škole vyčnívají. Je pro vás třetí rok tím zapadnutím, kdy si věci sedly?

**Respondent 2:** Nemyslím si, že by věci začaly fungovat mnohem líp. Pořád vidím spoustu výzev, ale už je nevnímám jako problém, ale jako přirozenou věc, ke které hledám řešení. Už to není něco, co mě sráží, i když někdy ano, ale pak se z toho vyspím. Vnímám, že nejen já s něčím bojuji, ale i ostatní. To ale není důvod přestat, jen hledat jinou cestu.

**Respondent 5:** Třetí rok přinesl možnost získat odstup a nadhled. Už jsme nejeli jen v rovině, že nás někdo učí, ale mohli jsme si sami něco vybrat, zkoušet to, aplikovat, a díky tomu se posunout. Možná si to sedlo právě tím odstupem od vlastního vzdělávání.

**Respondent 9:** Vybavuji si, že minule se řešily ty rozevřené nůžky a velký odskok od zbytku týmu na školách. Za sebe můžu říct, že třetí rok přinesl osobní ustabilizování a zvědomění si, že každý jsme někde na cestě a je to o tom sejít a jít společně. Když jsem si tohle uvědomila, ulevilo se mi. Otevřela se možnost spolupracovat, zvědomit si, že se to nedá urvat na sílu, že se to musí odpracovat. A to, že můžeme něco odpracovat společně, byť po menších krocích, než byl původní sen, přináší možná o to větší uspokojení a radost.

**Respondent 4:** V návaznosti na to přijetí – nemusíme být všichni stejně skvělí, ale jako celek to může fungovat. Je potřeba přijmout kolegy takové, jací jsou, vrátit se k nim a zkusit popojít společně dál.

**Respondent 10:** A zároveň se pořád setkávat tady, kde nás naše vytvořená komunita strašně nabíjí. Nasdílíme si to, nabijeme se energií a pak na svých školách, kde to jde možná ztuha a pomalu, máme sílu to předávat dál, naloďovat další a nevyhořet, ale pořád hořet.

**Respondent 3:** Přesně. Na základě dneška mám další čtyři inspirace pro naše vedení, co by se dalo dělat.

**Respondent 6:** Třetí rok je náš, je hodně o nás. Dnes mi pomohlo sem přijít, protože řeším ve škole nepříjemnou situaci. Vyvalím to tu, dostanu otázky, které mě nasměrují ven z kruhu, a otevře se mi jiné přemýšlení, které ukazuje cestu dál. Překvapilo mě na minulém setkání, jak jsme začali plánovat, co bude po třetím roce. Už si umíme představit, jak to bude fungovat, aniž by nás někdo řídil nebo nám připravoval program. Třetí rok k tomu spěl. Máme představy a jsme schopni vzít ledacos do svých rukou a pokračovat.

**Respondent 11:** Já tam mám slovní spojení „profesní komunita“. Nejen ji vytvořit, ale pěstovat ji, mluvit o tématech. Ať už tady tu, nebo i regionální profesní komunitu.

**Tazatel Pavel:** Když jsem se připravoval, napadlo mě téma učících se skupin. Loni jsem si poznamenal, že vznikají takové nesmělé zárodky. A najednou jich všude vzniklo tolik. Kde se u vás vzaly? Založili jste je vy, vznikly samy, nebo vám to řeklo vedení?

**Respondent 12:** Vzniklo to zespoda. My jsme si to založili. Pak jsme se propojili s Průmkou, přišel někdo z Církevního gymnázia, z Kamenky, z Uhlířských Janovic, a najednou to byla skupina napříč stupni. A struktura nás podržela, aby se setkávání někam vyvíjela.

**Tazatel Pavel:** Struktura CPV?

**Respondent 12:** Ne, struktura té učící se skupiny. Je to struktura, která člověka podrží, aby mohl pracovat a rozvíjet se. A tu strukturu jsme se naučili tady. Měli jsme obavu, že skupina zanikne, a tady jsme dostali návod, jak na to. Předtím jsme nevěděli, co s tím.

**Tazatel Pavel:** To bylo ve druhém roce?

**Respondent 12:** Ano, ve druhém. Předtím jsme se to snažili nějak dělat, ale zastavilo se to, nešlo to do progresu. Hrozilo, že to zanikne. Ale teď, když jsme se dozvěděli, jak na to, jakou formou, co je cílem, jak dávat termíny – tyhle detaily tomu hodně pomohly.

**Tazatel Pavel:** Co dalšího z toho „jak na to“ bylo důležité?

**Respondent 12:** Pro mě poznání, že to roste. To, že se to teď jede, neznamená, že to setrvačností pojede. Musí se to pořád opečovávat.

**Tazatel Pavel:** Jak se opečovává učící se skupina?

**Respondent 12:** Třeba tím, že plánování setkání nám třem zabere asi dvě hodiny. Vždy je tam moderátor a dva lidé na podporu. Před setkáním proběhne minimálně dvouhodinová příprava. Moderátor zajišťuje maily, hlídá termíny, ta role se střídá. Naučili jsme se to po skončení i reflektovat. Dřív jsme to dělali intuitivně, teď to má strukturu. Myslíme i na to, aby bylo o čem mluvit, máme připravená témata pro případ, že by nikdo nic neměl. Dokonce jsme se dostali i do nepříjemné situace ohledně bezpečí, ale dokázali jsme to rozpoznat, ošetřit, aby se to příště nedělo, a pojmenovali jsme to a nasdíleli.

**Respondent 4:** Ta skupina, která vznikla, byla super. Několikrát tam zaznělo: „Nechceme být ti chytří, co budou poučovat. Je to na nás všech.“ Každý, kdo přišel, mohl přinést svůj poznatek. Nebylo to o tom, že „takhle se to má dělat“, ale diskutovali jsme o tématech. I to o skupinu pečuje.

**Respondent 12:** A používáme nástroje z mentorského kurzu, abychom lidi neodradili. Někdy jsme na tenké hranici, stačí málo, třeba použít termíny, kterým nerozumí. Na to si dáváme pozor. A když něco zazní, dokážeme to vidět a ošetřit.

**Respondent 6:** U nás to bylo zase ze shora. Což s sebou nese jiné strasti. Teď máme za sebou reflexi a plánujeme, co dál. Ulevilo se mi, protože zaznělo, že chceme pokračovat. Měli jsme tři skupiny, témata jsem vybírala víceméně já. Teď budou jiná, s ohledem na potřeby a plány do dalšího roku. Byla tam i chuť se potkávat víc, ale dohodli jsme se na minimální hranici, protože původní plán byl moc intenzivní a nerealistický. Už to nedržím úplně já. Moje byla ta iniciativa, ale teď to bude víc o lidech, kteří skupiny drží. A já zvažuji, jestli se jich mám vůbec účastnit.

**Tazatel Pavel:** Takže jste delegovala zodpovědnost. A účast je dobrovolná?

**Respondent 6:** Když je to ze shora, tak každý musí být v nějaké skupině. Na výběr bylo, ve které, ale účast byla povinná. To samozřejmě generuje komunikační náročnost. My řešíme program Začít spolu, který na prvním stupni běží dobře, a teď je výzva přenést ho na druhý stupeň. Přemýšlíme, jak to udělat, aby to bylo pro kolegyně funkční a užitečné, aby to nebyla jen stěžovna.

**Tazatel Pavel:** A to je ve spolupráci s lídry z tohoto kurzu?

**Respondent 6:** Ano. Každý lídr byl garantem jedné skupiny. Ukazuje se, že to tak bude pokračovat, ale nebude to jen o nich. Jedna skupina fungovala bezvadně, dvě byly náročnější kvůli kolegům, kteří nemají takové komunikační dovednosti. Mám dojem, že jsme si ve sboru nevykomunikovali, že garant není ten, kdo tam bude nosit moudra a má patent na rozum. Vnímání od kolegů bylo: „Tak se ukaž, co nám předvedeš.“ Vnášíme nové věci do sboru, kde jsou lidé na různé úrovni, a v tom je to náročné a může to být i nebezpečné. Ale budeme v tom pokračovat.

**Respondent 13:** My jsme se shodli, že do učící skupiny chceme příští rok přizvat asistentky. Zjistili jsme, že úplně nerozumí našemu způsobu myšlení a výuky, i když jsou její součástí. Nerozumí, proč to tak děláme. Uvědomili jsme si, že je to pro příští rok stěžejní. Chceme s nimi víc komunikovat a vysvětlovat, proč s dětmi pracujeme tak, jak pracujeme, aby to pochopily.

**Tazatel Lucka:** A už byla nějaká reakce od asistentek, jestli to vítají?

**Respondent 13:** Ano. My jsme malotřídka, čtyři učitelé, tři asistentky. Vyplynulo to při hodnocení rozvojového plánu s naší průvodkyní. I asistentky vnímají, že je ta komunikace potřeba. Takže ta potřeba jde z obou stran.

**Tazatel Pavel:** Budu teď trochu víc spěchat. Zajímala by mě podpora vedení školy. Jak ji vnímáte? Jak to vypadá, když ji máte, a když ji nemáte?

**Respondent 4:** Z mého pohledu – mám tu zástupkyni, jsme na jedné vlně, takže tam je to v pohodě. Náš pan ředitel je taky v pohodě, ale nedává tomu aktivní podporu. Nestojí tomu v cestě, ale ani to nevítá. Je spíš neutrální, což není špatné, ale nestačí to. A ještě mě napadlo, že jsme tu čtyři absolventky tohoto programu, ale na škole se to nijak veřejně nepropisuje. Nemám pocit, že by nás škola plně využívala.

**Respondent 5:** Z pozice zástupkyně musím říct, že je to můj velký rest. Dělám tu práci letos poprvé a moje kapacita na to zatím nestačí. Jsem si toho vědoma, ale teď se musím poprat s administrativou a zjistit, co mám vůbec dělat. Pak můžu dojít k té nadstavbě.

**Tazatel Lucka:** Cílem otázky není hodnotit vaše vedení, ale spíš přemýšlet, jestli by do budoucna, při šíření programu, pomohlo, kdyby se ho účastnili třeba i ředitelé nebo zástupci. Jestli máte pocit, že by to pak fungovalo lépe.

**Tazatel Pavel:** Pojďme dál. Komunikace s rodiči. Vnímáte po třech letech nějaký posun v tom, jak s nimi komunikujete?

**Respondent 7:** Určitě. To souvisí s těmi rozhovory. Nabrala jsem si spoustu komunikačních dovedností. Moje přemýšlení se změnilo z „jak a co“ na „proč“. A o tom přemýšlím, když mluvím se zaměstnanci i s rodiči. Snažím se jim komunikovat smysl. Dřív jsem si myslela, že stačí, když to vím já, a oni mi mají věřit. Zjistila jsem, že málo říkám, proč je něco důležité. A osvědčilo se mi to. Když rodiče vidí smysl a dá se tomu péče, je mnohem méně konfliktů a náročných situací. Nevzpomínám si, kdy bych naposledy musela řešit nějakou náročnou komunikaci s rodičem.

**Respondent 1:** Nám pomohl i tým duševního zdraví (Tdz). Nemáme speciálního pedagoga, ale máme tyto odborníky, a pro komunikaci s rodiči je to velmi užitečné.

**Respondent 9:** V komunikaci s rodiči mi rezonuje bezpečné prostředí. Uvědomili jsme si, že je to hodně o nás. My jsme odborníci na školství, ne rodiče. Když jim to dokážeme popisným jazykem vysvětlit, popsat, zarámovat a nastavit pravidla, stejně jako s dětmi, můžeme si vytvořit bezpečné prostředí pro komunikaci a spolupráci. Má to jasná pravidla, ošetřuje to nás i děti, a vše máme v rukou. Komunikace se tím usnadnila.

**Respondent 7:** Díky tomu, že jsme se učili rozpoznávat, definovat a přeformulovávat komunikační fauly, tak to poznám, když to někdo dělá, i když to dělám já. V důležitých situacích to dokážu rozpoznat a vyhnout se tomu. Díky tréninku v vyhrocených situacích už to naskočí automaticky: „Aha, teď parafrázuji, naženu čas, přemýšlím, kudy dál.“ Je to uplatnitelný model.

**Tazatel Pavel:** Poslední velké téma: reflexe kurzu pro přenos do dalších regionů. Co bylo v programu nejsilnější, co nejnáročnější? Co by se dalo nastavit jinak? Jak hodnotíte spolupráci s průvodcem? Chyběl vám nějaký blok, nebo naopak něco přebývalo?

**Respondent 1:** Měli jsme veliké štěstí na průvodkyni, která je zároveň naší mentorkou. Její podpora byla obrovská, hodně mi pomohla se posunout. Zjistila jsem, že to nebyla samozřejmost u všech škol, což mě překvapilo. Pro mě je naše průvodkyně skoro kamarádka, máme hezký vztah a hodně nám pomohla.

**Respondent 2:** Pozice průvodce může být velmi přínosná, ale je potřeba, aby byli dobře odborně vybaveni. My jsme narazili na to, že naše průvodkyně se neorientuje v problematice středního školství, a když tomu nerozumí, nemůže tu roli plnit optimálně.

**Tazatel Lucka:** Co byste od svých průvodců potřebovali jinak?

**Respondent 9:** Tím, že se na začátku cesta hledala, nebylo jasné, jaká bude role průvodce. Teď, když se to má přenášet dál a zkušenost už je, je potřeba na začátku hodně vykomunikovat a vyjasnit tu roli. Myslím, že některé školy nepřijaly průvodce, protože to nebylo dobře vysvětleno. Když je od začátku jasné, že je to podporující člověk, že se nastaví bezpečné prostředí, je mnohem vyšší předpoklad, že to klapne.

**Respondent 6:** Průvodce má jednat tak, aby to bylo užitečné pro klienta, ne pro něj. Moje průvodkyně se ptá, čím může být prospěšná. Ale vím, že to tak někteří nemají. Musí to být lidé s velmi rozvinutými dovednostmi a kompetencemi.

**Respondent 4:** My jsme měnili průvodkyni. S tou první neprobíhal soulad a nikam jsme se neposunuli. Po změně byl posun školy i můj osobní raketový. Osobnost profesionála – lektora nebo průvodce – je strašně důležitá. Měla jsem potíž i s kurzem formativního přístupu, kde mi některé prvky lektorování nesedly a nekorespondovaly s formativním přístupem.

**Tazatel Pavel:** Přijde mi, že jak se posouváte vy jako účastníci, posouvají se i vaše nároky na lektory. Chcete, aby to, co učí, bylo prakticky zakomponováno do programu. Vnímáte to podobně?

**Všichni (souhlasně):** Ano, ano.

**Respondent 4:** Dřív by mi to bylo možná jedno, ale teď už ano. Jak rosteme my, roste i naše chuť a náročnost. Když něčemu věnujeme čas, chceme, aby to mělo dopad.

**Respondent 7:** My jsme taky měnili průvodce, ale ne z nespokojenosti. Jak jsme se jako škola profilovali a kam jsem chtěla směřovat, vznikla potřeba změny. Není to vždy o kvalitě toho člověka, ale reaguje to na měnící se potřeby. A je unikátní, že v tomto regionu dostala průvodce každá škola, ať chtěla, nebo ne. To není běžné. Obdivuji všechny průvodce, kteří šli do škol, kde je úplně nechtěli. To nemohlo být jednoduché.

**Tazatel Pavel:** A co děti a kolegové? Vyžadují od vás také ty nové přístupy, když si na ně zvyknou?

**Respondent 9:** Ve školce nevím, jestli vyžadují. Ze začátku se o nové prvky opírali, byla to pro ně jistota. Ale teď už bych řekla, že je přebírají, zautomatizovali si je a dělají je sami. To je nejlepší zadostiučinění. Díky tomu máme víc času na diagnostické pozorování a jdeme po procesu, protože děti si přebírají učení do svých rukou.

**Tazatel Pavel:** A dokážete pak lépe přizpůsobovat výuku jejich potřebám?

**Respondent 9:** Ano. A pozorování už není nahodilé. Začínáme v tom hledat systém, baví nás to, propojujeme to s kurikulárními dokumenty. S trochou nadsázky začínáme rozumět své práci. A na dětech je to vidět, už jen tím, že víme, co máme pozorovat. Dosahují očekávaných výstupů, umí pracovat se svými silnými stránkami, hodnotit samy sebe, popisovat své potřeby, používat popisný jazyk. To je pecka.

**Respondent 6:** Já nejsem tolik v přímé práci s dětmi, ale vidím, že používají popisný jazyk, umí reflektovat. Je úžasné, co jsou schopné říct. A jsou velmi citlivé na to, když to není popisné. U některých dětí to vyvolává až agresivní chování. Tam, kde to kolegové nepoužívají, to dělá problémy.

**Respondent 7:** Mě u toho napadá cíl. Jako škola jsme se začali sjednocovat v jazyku, ale hlavně v plánování. To, že všechno má nějaký cíl, je strašně důležité. Když jsme začínali s rozvojovými rozhovory, lidé nevěděli, co po nich chceme. Teď, při závěrečných reflexích, i ti, co měli na začátku potíže, přemýšlí v kontextu naší vize. To je ten dopad. Děti se ptají na své výzvy, samy si stanovují cíle a plánují kroky. A pracují s chybou. Umí se ocenit, samy sebe i ostatní.

**Tazatel Pavel:** Umíte se vy líp ocenit po těch třech letech?

**Respondent 7:** Dělám to každý den. Metodou čtyři ku jedné.

**Tazatel Lucka:** Děkujeme za ty konkrétní příklady propisu až k dětem. To je pro lidi, kteří dávají na projekt peníze, strašně cenné, protože chtějí vidět konkrétní důkazy.

**Tazatel Pavel:** Dvě rychlé otázky. Potřebovali byste supervizi alespoň jednou za čtvrtletí?

**Všichni (souhlasně):** Ano. Možná pololetí.

**Tazatel Pavel:** A jak vidíte svou budoucnost? Spíš jako pedagogové, nebo jako mentoři a průvodci? Mám v tom trochu zmatek.

**Respondent 4:** Já vidím svou budoucnost spíš jako pedagog. Mentoring mě neoslovil, necítím se tak dobrá v komunikaci s dospělými. Vidím svou úlohu spíš v metodické oblasti, ve sdílení dobré praxe.

**Respondent 5:** Já se cítím jako mentor i pro děti. Pokaždé, když za mnou dítě přijde, vedu s ním rozhovor se stejnou úctou a respektem jako s dospělým. Proto se cítím jako mentor.

**Respondent 10:** Mentorské dovednosti se žáky samozřejmě využívám, ale cítím se jako pedagog a chci jím zůstat. Možnost mentoringu beru jako prevenci proti vyhoření, osvěžení, ale to gró, 80 %, chci zůstat učitelem.

**Respondent 7:** Já to cítím jako něco, co by měl „obyčejný“ učitel mít v kapse, aby lépe obsáhl svou práci.

**Respondent 8:** Mně to pomáhá v mé roli, ale nechtěla bych z ní vykročit a dělat někde mentora nebo lektorovat.

**Respondent 1:** Mně na podzim došlo, že chci optimálně tři dny být ve škole a dva dny lektorovat.

**Tazatel Pavel:** Poslední otázka. Je něco, na co jsme se zapomněli zeptat a mělo by to zaznít?

**Respondent 8:** Možná k tomu oceňování. Nevím, jestli se umíme ocenit, ale možná jsme se naučili se netrápit, že nám něco nejde, a přijmout, že teď to udělám tak, kam dosáhnu. Že dál nemůžu, ještě nutně neznamená, že je to špatně.

**Respondent 3:** A já bych chtěla Eduzměnu ocenit za medailonky, které natáčela po školách. Byly velmi dobře sestříhané, rychlé, dynamické a vypovídaly o škole. Byla to dobrá práce.

**Tazatel Lucka:** Děkujeme, rádi to předáme dál.

**Respondent 9:** Já bych chtěla navázat na to oceňování. Podpora od Eduzměny a celý tento program mě naučily oceňovat samu sebe. Někdy si říkám, že je docela drsné, že učitel, který ovlivňuje budoucnost tolika lidí, se musí sám učit sebehodnotě. Přijde mi to až k pláči. Za to Eduzměně obrovský dík. Mělo by se mluvit o tom, že pokud chceme kvalitní školství a mluvíme o wellbeingu, musí být v prvé řadě opečovaní učitelé. Já jsem ve fázi, že se oceňovat učím a dělám to vědomě. Ale díky za to.

**Respondent 7:** Já bych chtěla také poděkovat, hlavně z pozice ředitelky malé školy, která si takový vzdělávací program nemůže dovolit. I když je v projektech, je to velká zátěž. Zároveň je to pro mě odpovědnost, že teď jsem na řadě já, abych to dávala dál. Eduzměna si mě něčím připoutala a teď jsem připravená to vracet.

**Respondent 6:** Navážu na Lucku a donory. Když říkala, že potřebují vidět dopad na dětech, tak nabízíme návštěvu v hodinách. Něco jsme dostali, tak můžeme něco vrátit. A co mi tento kurz přinesl, je prorůstové nastavení mysli. Snažit se v každém kotrmelci, v každé chybě vidět příležitost. Všechno je k něčemu dobré. Zásada „stojím na straně řešení, ne problému“ je velmi úlevná. To je to, co si nesu a co mi umožňuje fungovat, aniž bych musela jen přežívat.

**Tazatel Pavel:** Moc děkujeme. Díky za nabídku.

**Tazatel Lucka:** Děkujeme moc.

**Tazatel Pavel:** Moc mě těšilo. Vypnu nahrávání.